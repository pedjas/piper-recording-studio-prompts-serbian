0000000001	Села по Србији су опустела.
0000000002	Нема људи да преносе сећања на људе и догађаје.
0000000003	Само су још гробља остала.
0000000004	Надгробни споменици још стоје као камени сведоци постојања људи.
0000000005	Народ је устао.
0000000006	Више није могао да трпи тиранију.
0000000007	Уједињени, кренули су у обрачун тражећи слободу и демократију.
0000000008	И успели су! 
0000000009	Тиран је био сатеран у ћошак.
0000000010	Није више имао одступницу. Затражио је преговоре са устаницима.
0000000011	Пристао је на све њихове захтеве.
0000000012	Спровешће слободне и демократске изборе, одступиће са власти и предати је ономе кога народ демократски изабере.
0000000013	Имао је само један захтев.
0000000014	Да не робија.
0000000015	Пристали су.
0000000016	И беху слободни демократски избори, и изабра народ нову власт.
0000000017	И прво што је та власт урадила је да је законом увела смртну казну.
0000000018	Тиран није робијао.
0000000019	Ужичка комплет лепиња
0000000020	Некад сам суботом волео да кад је лепо сунчано јутро, нарочито у пролеће, одем и купим комплет лепињу за доручак.
0000000021	Па онда седнем у неки парк на клупицу, распакујем лепињу и ставим је поред себе.
0000000022	Узмем поклопац, откинем комад па га умочим у лепињу, онако са три прста, да се добро натопи и онда то ставим у уста и са ужитком дуго и лагано жваћем не би ли осетио чулом укуса све до задњег молекула.
0000000023	И тако комад по комад прво би отишао поклопац.
0000000024	Онда бих прешао на главно јело. 
0000000025	Пошто је претоп (моча) већ у доброј мери отишао са поклопцем, сада могу да кидам саму лепињу без бојазни да би се нешто просуло или капало.
0000000026	Откидао бих крајку по крајку и јео.
0000000027	Увек прво једем корицу, онако благо запечену и хрскаву а опет сочну од моце коју пекари зналци нарочито сипају по ивици баш уз корицу. 
0000000028	То је сланији део лепиње који те разбуди ако си још поспан.
0000000029	Уједно, корица ти и задовољи ону неутажну јутарњу глад која, ако подуже чекаш у реду за лепињу, прелази и у благи бол у желудцу.
0000000030	Корица те таман засити толико да престанеш да једеш халапљиво.
0000000031	И тако, кад поједем и корицу, на пекарском папиру поред мене остаје само средина.
0000000032	Најсочнији део лепиње.
0000000033	Глад ме је већ прошла и овај део остаје као чисти ужитак.
0000000034	Откидам комад по комад и препуштам се укусу.
0000000035	Овај део лепиње се просто топи у устима.
0000000036	Ту нема шта да се жваће, хлеб је у потпуности натопљен претопом, јајетом и кајмаком у јединствену масу чврсту таман толико да само што се не распадне међу прстима.
0000000037	Како нисам неки љубитељ замашћивања прстију док једем, нарочито овако на клупици у парку, онда средину откидам само у почетку, док још има крајева довољно чврстих и мање масних.
0000000038	Када остане баш сама средина, то узмем цело, пресавијем и једем као сендвич.
0000000039	Ма колико био хедониста обично у овом тренутку преовлада незасистост и цео комад просто прогутам уместо да у њему натенане уживам.
0000000040	Шта ћу, то је просто јаче од мене.
0000000041	А има нешто и у томе што је средина толико натопљена да, кад загризеш, то почне да цури на све стране па немаш другог избора него да што пре изједеш да се не би усвињио.
0000000042	И на крају, обавезно покупим и најситнију мрвицу ако је остала на папиру и све то педантно позобам.
0000000043	Не оствим ништа ни за птичице које се весело окупе око мене очекујући да ће за музичку пратњу које су приредили добити нешто.
0000000044	Жао ми их је, али то је јаче од мене.
0000000045	Обично им се одужим неком другом приликом кокицама или нечим сличним.
0000000046	Када је лепиња поједена, папир згужвам у лоптицу и уједно њиме обришем руке и уста.
0000000047	Мада сад често уз лепињу дају и салвете тај осећај грубог и мирисног пекарског папира је незаменљив.
0000000048	Не устајем одмах, сачекам да се доручак мало слегне.
0000000049	Уживам у топлом јутарњем сунцу, птичицама које још увек певају надајући се нечем, зеленишу око себе и ваздуху.
0000000050	Ех, данашње јутро је баш право за једење лепиње.
0000000051	Квалитетна објава захтева труд.
0000000052	Неопходно је пружити тачну и потпуну информацију.
0000000053	Интернет је посебно захетван јер осим што имате потенцијално велику публику она је и захтевна, нестрпљива и очекује од вас само квалитет, а ако није задовољна то ћете сазнати на најболнији начин, јер је на Интернету комуникација двосмерна.
0000000054	Приликом припреме објаве треба водити рачуна шта је тема објаве, односно шта желите да саопштите и коме је то намењено. Садржај томе треба да буде прилагођен. Основни циљ је да читалац објаве разуме поруку коју сте желели да пренесете.
0000000055	Објава да мора буде обимна да би била потпуна.
0000000056	Могуће је и у мало речи рећи довољно.
0000000057	Ипак, немојте скраћивати текст и чинити га непотпуним само да бисте уштедели на речима и простору.
0000000058	Ако пишете о неком догађају, неопходно је да наведете о каквом догађају се ради, када се и где одржава (или је одржан), ко је организатор и коме је намењен.
0000000059	Ако је за учешће потребно испунити неке услове а нарочито ако учешће изискује трошкове или постоје рокови за пријаву то треба обавезно навести.
0000000060	Ако објавом упућујете читаоца да кликне на линк и оде на неку другу страну да би сазнао више детаља, то у тексту објаве треба да буде јасно а корисника кликом треба да оде баш тамо где је и очекивао да ће отићи.
0000000061	На пример, ако пишете о догађају који неко организује, клик на линк треба да води на информације о том догађају (на пример на сајту организатора) а не на почетну страну сајта организатора.
0000000062	Није добро ако читалац, када кликне на линк у тексту и отвори страну, мора да на тој страни тражи и кликне на неки други линк да би видео оно због чега је ту дошао.
0000000063	Линк у тексту треба да га одведе тачно тамо где читалац очекује.
0000000064	Нарочиту пажњу треба водити о употреби фотографија и илустрација.
0000000065	Иако су некада фотографије и илустрације саме по себи довољне, то најчешће није случај.
0000000066	Фотографије и илустрације по правилу треба употребљавати управо као илустрације текста објаве а не обрнуто.
0000000067	Добро је уз илустрацију написати и кратак опис или објашњење.
0000000068	Треба избегавати употребу великог броја фотографија.
0000000069	Уз један уобичајен текст довољно је употребити једну до две фотографије, а већ преко четири се сматра превише.
0000000070	 Наравно, ако су фотографије саме по себи информације, некада је потребно уврстити више њих.
0000000071	Ако пишете о неком догађају који је завршен, често сте у (не)прилици да имате велики број фотографија са тог догађаја.
0000000072	Неопходно је да направите избор.
0000000073	Ако не можете да изаберете највише четири фотографије, већ их је више, онда настојте да те фотографије буду различите и да као целина дају неку заокружену причу.
0000000074	Нарочито избегавајте фотографије којима се понављају сличне сцене и оне које су „ухватиле“ људе у неприкладним или естетски лошим позама.
0000000075	И не заборавите, уз слике је потребно да напишете и причу која обухвата све те фотографије, а добро је и да сваку фотографију прокоментаришете посебно.
0000000076	За такву врсту објава најбоље је употребити фото албум, тако да се главна прича може повезати за цео фото-албум али и додати опис за сваку појединачну фотографију.
0000000077	Ако уместо свега тога само поставите “стотину” фотографија које ста „истресли“ из фотоапарата, оне ће можда бити интересантне само особама које су на њима.
0000000078	Онима који нису присуствовали догађају или и не знају о чему се тачно ради, такво објављене фотографије неће бити занимљиве.
0000000079	Штавише, биће им досадно да их прегледају, нарочито ако нисте направили избор па да су бар разноврсне.
0000000080	Ако пишете о некој самоградњи настојте да у тексту дате довољно објашњења и упутстава и илустрација не само да заинтересујете друге за то то сте урадили већ и да им омогућите да можда и они направе нешто слично.
0000000081	Није прича да сте нешто направили него како сте то урадили.
0000000082	Ако пишете упутство нека оно буде потпуно.
0000000083	Ако сте на почетку навели да ћете нешто да објасните, онда то стварно и урадите до краја текста.
0000000084	Немојте давати половична и непотпуна објашњења а нарочито не погрешна.
0000000085	Ако пишете о некој конкретној особи потрудите се да текст илуструјете фотографијом те особе, најбоље у неком окружењу које је у контексту целе приче.
0000000086	Ако пишете о томе како је неко остварио успех у такмичењу, згодно је приказати фотографију те особе са дипломом или освојеним пехаром. 
0000000087	Ако пишете о томе како је неко нешто направио, добро је ставити фотографију те особе са тим што је направио и слично.
0000000088	Ако пишете о неком производу, немојте то свести на пуку рекламу.
0000000089	Направите причу о томе зашто вам је тај производ интересантан, како сте га употребили, колико вам је користан, можете чак и рећи где сте га купили и по којој цени.
0000000090	Само немојте да правите објаву са једином намером да наведете где то има да се купи и по којој цени.
0000000091	Нико не воли рекламе.
0000000092	Немојте писати објаве којима је једини циљ да наведу читаоца да кликне на линк и погледа нешто друго, поготово ако се ради о очигледној промоцији и поготово ако из објаве није очигледно шта се налази на понуђеном линку.
0000000093	Читаоца можете придобити само ако сте искрени и поштени према њему.
0000000094	Сваки покушај да га „намамите“ да уради нешто што иначе не би урадио да му је одмах јасно о чему се ради ће вам се на крају обити о главу.
0000000095	Завршени су радови на преуређењу платоа испред Градске куће у Ужицу.
0000000096	Назвали су га Склавковим платоом.
0000000097	А за мене ће то увек бити плато Радничког батаљона.
0000000098	На том месту су они стали у строј и ћутке, по хладноћи, полугладни и полуодевени, у себи се поздрављали се са својима, са богом и са самим собом, јер су знали на какав задатак иду и због чега иду.
0000000099	И отишли су, обични сељаци, радници и шегрти, отишли су право у историју.
0000000100	Споменик њима не треба.
0000000101	Треба нама, да их не заборавимо и заменимо неким кога је жена поменула на признаници за дуг.
0000000102	Хука ветра кроз разрушене зидине стапа се са жубором Ђетиње подсећајући на прошла времена.
0000000103	Тек понеки топот камена под ногом буди дух спокоја и заборављене прошлости.
0000000104	Лаганим кораком ходим празнином између јаве и сна, и, помало наслућујем да пролазим границе од некад ка сад и ономе што ће тек бити.
0000000105	Ток мисли не успева да прати нејасан ток времена.
0000000106	Све је пролазно и од свега остане само разрушен камен као спомен и опомена.
0000000107	Многи се представају као паметни зато што имају рачунар.
0000000108	Заборављају да се тек без рачунара покаже ко је заиста паметан. 
0000000109	Данас је био врео дан, бар сам тако чуо на радију.
0000000110	Мени је био сјајан, свеж и окрепљујућ.
0000000111	Толико је било добро да сам морао да то поделим са вама.
0000000112	Реку Велики Рзав познајем одавно.
0000000113	Бије је добар глас да је чиста, питка, богата разноврсним садржајима од кањона, слапова, великог броја притока, уме да буде дивља и кротка, како где, а понајпре очарава лепотом.
0000000114	Данас сам је упознао на другачији начин – купајући се.
0000000115	Иако нисам неки љубитељ купања, једва сам могао да се натерам да изађем из воде.
0000000116	Ви што сте се данас кували међ’ бетоном и на асфалту, и треба да ми завидите.
0000000117	Јашта!
0000000118	Окупана сунцем, ушушкана снегом, успавана тишином, Јелова гора снева следеће лето.
0000000119	Само поток жубори.
0000000120	За усавршавање технике отпремања Морзеове телеграфије потребно је одвојити доста времена за вежбање.
0000000121	Згодно је ако то можете да радите кад год имате времена.
0000000122	За то су вам потребни ручни тастер или ручица и тонски генератор.
0000000123	Тастер и ручица се набаве (сваки радио-аматер ваљда то већ има) а као тонски генератор се обично користи радио-станица или, ко се бави електроником, може и да направи.
0000000124	Међутим, ако имате рачунар, он може такође да заврши посао.
0000000125	Постоји неколико програма који раде као тонски генератори а тастер и ручицу на рачунар повезујете преко серијског прикључка на рачунару.
0000000126	Занимљива је и могућност да, ако се преко серијског прикључка на рачунар повеже радио-станица, програм тастује станицу Морзеовим кодом.
0000000127	Тако рачунар може да послужи као електронски тастер са ручицама.
